sp.zn. sukls237485/2020

SOUHRN ÚDAJŮ O PŘÍPRAVKU

1.   NÁZEV PŘÍPRAVKU

Thiamin Léčiva 50 mg tablety


2.   KVALITATIVNÍ A KVANTITATIVNÍ SLOŽENÍ

Jedna tableta obsahuje thiamini hydrochloridum (vitamin B1) 50 mg.
Pomocná látka se známým účinkem: jedna tableta obsahuje 58,5 mg monohydrátu laktosy.

Úplný seznam pomocných látek viz bod 6.1.


3.   LÉKOVÁ FORMA
Tableta.
Popis přípravku: bílé až téměř bílé ploché tablety s půlicí rýhou. Tabletu lze rozdělit na stejné dávky.


4.   KLINICKÉ ÚDAJE

4.1  Terapeutické indikace
Přípravek se podává dětem i dospělým při léčení avitaminózy nebo hypovitaminózy vitaminu B₁, neuropatie, neuritidy, neuralgie, parézy periferních nervů, sclerosis multiplex, herpes zoster, psychických poruch, myalgie a svalové slabosti, alkoholismu, infekce, malabsorpčního syndromu různé etiologie, při terapii antibiotiky nebo chemoterapeutiky, které potlačují střevní mikroflóru syntetizující vitaminy skupiny B, nebo při terapii některých lékových otrav.

4.2  Dávkování a způsob podání
Děti od 3 let: 25 mg perorálně 1x denně. Dospělí: 50 mg perorálně 1–3x denně.

4.3  Kontraindikace
Přípravek je kontraindikován při hypersenzitivitě na léčivou látku, která se může projevit zčervenáním kůže a svěděním, nebo při hypersenzitivitě na jinou složku přípravku.
Přípravek není určen pro děti do 3 let.
4.4  Zvláštní upozornění a opatření pro použití

V graviditě, při laktaci, ve stáří a při zvýšené tělesné námaze je potřeba vitaminu B₁ zvýšena. Hypovitaminóza se může vyskytnout u alkoholiků, u pacientů s renálním onemocněním léčených dialýzou a u pacientů dlouhodobě léčených hypertonickými roztoky glukózy.
Během léčby není vhodné pití alkoholických nápojů.
Současné užívání směsí vitaminů s obsahem thiaminu je možné pouze pod lékařským dohledem. Přípravek obsahuje monohydrát laktosy. Pacienti se vzácnými dědičnými problémy s intolerancí galaktosy, úplným nedostatkem laktasy nebo malabsorpcí glukosy a galaktosy nemají tento přípravek užívat.
1

4.5  Interakce s jinými léčivými přípravky a jiné formy interakce
Cytostatika doxifluridin a fluorouracil snižují účinky thiaminu.

4.6   Fertilita, těhotenství a kojení
Thiamin lze užívat v těhotenství i při kojení, přestupuje do mateřského mléka.

4.7  Účinky na schopnost řídit a obsluhovat stroje
Thiamin nemá žádný nebo má zanedbatelný vliv na schopnost řídit nebo obsluhovat stroje.

4.8  Nežádoucí účinky
Hypersenzitivní reakce (dyspnoe, bronchospazmus, vyrážka, erytém) jsou vzácné (frekvence výskytu
≥1/10 000 až < 1/1 000) a jen velmi vzácně (frekvence výskytu <1/10 000) se může vyskytnout anafylaktický šok.

Hlášení podezření na nežádoucí účinky
Hlášení podezření na nežádoucí účinky po registraci léčivého přípravku je důležité. Umožňuje to pokračovat ve sledování poměru přínosů a rizik léčivého přípravku. Žádáme zdravotnické pracovníky, aby hlásili podezření na nežádoucí účinky na adresu:
Státní ústav pro kontrolu léčiv Šrobárova 48
100 41 Praha 10
webové stránky: www.sukl.cz/nahlasit-nezadouci-ucinek

4.9  Předávkování
Při předávkování může dojít ke krátkodobé předrážděnosti, nadměrná dávka thiaminu se však brzy vyloučí ledvinami do moči.

5.   FARMAKOLOGICKÉ VLASTNOSTI

5.1  Farmakodynamické vlastnosti
Farmakoterapeutická skupina: Vitaminy, ATC kód: A11DA01

Vitamin B1 (thiamin, aneurin) je ve fosforylované formě koenzymem karboxylázy. Jeho nedostatek vede k nedokonalému využití alfa-oxokyselin, což se projeví především poruchou metabolizmu sacharidů, které dodávají buňkám energii a neurologickými poruchami - periferní neuropatií (suchá forma beri-beri), encefalopatií (cerebrální forma) nebo kardiální insuficiencí s otoky (vlhká forma). Denní potřeba vitaminu B₁ je 1-2 mg v závislosti na přívodu uhlohydrátů ve stravě. Hypovitaminóza se projeví nechutenstvím, únavností, poklesem krevního tlaku, závratěmi, poruchami rytmu, změnami EKG, svalovými bolestmi a poruchami nervovými i psychickými.







2

5.2  Farmakokinetické vlastnosti

Thiamin se dobře absorbuje z gastrointestinálního traktu, dobře se distribuuje do většiny tkání, přestupuje i do mateřského mléka. Je rozpustný ve vodě, v organizmu se neukládá. Močí se vyloučí jak nadměrné množství thiaminu přesahující potřebu organizmu, tak i jeho metabolity.

5.3  Preklinické údaje vztahující se k bezpečnosti
Bezpečnost podání byla ověřena dlouhodobým klinickým používáním.


6.   FARMACEUTICKÉ ÚDAJE
6.1  Seznam pomocných látek

Monohydrát laktosy, kukuřičný škrob, aluminium-stearát, želatina, mastek.
6.2  Inkompatibility

Neuplatňuje se.
6.3  Doba použitelnosti

3 roky.
6.4  Zvláštní opatření pro uchovávání

Uchovávejte při teplotě do 25 °C. Uchovávejte blistr v krabičce, aby byl přípravek chráněn před světlem.

6.5  Druh obalu a obsah balení
Druh obalu: PVC/Al blistr, krabička, příbalová informace.
Velikost balení: 20 tablet


7.   DRŽITEL ROZHODNUTÍ O REGISTRACI

Zentiva k. s., U Kabelovny 130, 102 37 Praha 10, Česká republika

8.   REGISTRAČNÍ ČÍSLO

86/669/69-C


9.   DATUM PRVNÍ REGISTRACE/PRODLOUŽENÍ REGISTRACE
Datum první registrace: 1. 9. 1969
Datum posledního prodloužení: 4. 6. 2014


10.  DATUM REVIZE TEXTU
20. 10. 2020

3
