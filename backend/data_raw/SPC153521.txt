Sp.zn. sukls291022/2018

SOUHRN ÚDAJŮ O PŘÍPRAVKU


1.  NÁZEV PŘÍPRAVKU
Etodal 100 mg/g gel


2.  KVALITATIVNÍ A KVANTITATIVNÍ SLOŽENÍ
Jeden gram gelu obsahuje etofenamatum 100 mg.
Pomocná látka se známým účinkem: propylenglykol.
Úplný seznam pomocných látek viz bod 6.1.


3.  LÉKOVÁ FORMA

Gel
Čirý, bezbarvý až světle žlutý gel s charakteristickým pachem po isopropylalkoholu.


4.  KLINICKÉ ÚDAJE

4.1  Terapeutické indikace

Etodal je indikován v následujících případech:
•  tupých poranění, jako je zhmoždění, podvrtnutí, přetížení svalů, šlach a kloubů;
•  osteoartrózy páteře, kolen a ramen;
•  mimokloubního revmatismu:
- bolesti v oblasti sacroiliakálního skloubení,
- léze v periartikulárních měkkých tkáních, tj. burzitida, tendosynovitida, adhezivní kapsulitida (tzv. zmrzlé rameno),
- epicondylitis.

Etodal je indikován k léčbě dospělých.

4.2  Dávkování a způsob podání

Dávkování
Gel má být nanesen na postižené místo a jemně vetřen do pokožky, dokud se léčivo neabsorbuje. V závislosti na velikosti ošetřené plochy se má Etodal gel nanášet v délce 5 až 10 cm (což odpovídá přibližně 1,7 až 3,3 g). Gel má být používán maximálně 3 až 4 krát denně.

Léčba revmatických onemocnění obvykle trvá 3 až 4 týdny, zatímco tupých poranění (např. sportovních úrazů) až 2 týdny.
Pokud se příznaky zhorší nebo se nezlepší po 7 dnech, je zapotřebí se poradit s lékařem.

Pediatrická populace
Nedoporučuje se u dětí a dospívajících.
Způsob podání Kožní podání.





1

4.3  Kontraindikace

Nepoužívejte přípravek Etodal v následujících případech:
•   hypersenzitivita na léčivou látku, jiná nesteroidní antiflogistika nebo na kteroukoli pomocnou
látku uvedenou v bodě 6.1;
•   třetí trimestr těhotenství.
4.4  Zvláštní upozornění a opatření pro použití

Etodal nemá být aplikován na zanícenou nebo poškozenou pokožku a nemá přijít do kontaktu se sliznicemi nebo oky. Nikdy se nemá brát ústy. Po aplikaci gelu je třeba ruce důkladně umýt, pokud se nejedná o léčené místo.
V průběhu léčby a v období dvou týdnů po léčbě je nezbytné vyhnout se expozici ošetřované oblasti
slunci nebo soláriu, aby se předešlo riziku fotosenzitivní reakce.
Pacienti s astmatem, chronickou obstrukční nemocí dýchacích cest, sennou rýmou nebo chronickým onemocněním nosní sliznice (nosními polypy) nebo chronickou infekcí dýchacích cest (zejména v kombinaci se symptomy podobnými senné rýmě), mohou Etodal používat s opatrností a za podmínky dodržení jistých bezpečnostních opatření a výhradně pod přísným lékařským dohledem.
Systémové vstřebávání se může zvýšit, pokud se lék používá dlouhou dobu nebo na velkých plochách těla, proto je třeba se takovému použití vyhnout.

Informace týkající se pomocných látek Propylenglykol může způsobit podráždění kůže.

Pediatrická populace
Nedoporučuje se u dětí a dospívajících.
4.5  Interakce s jinými léčivými přípravky a jiné formy interakce

Při použití Etodalu dle doporučení nebyly hlášeny žádné interakce.

4.6  Fertilita, těhotenství a kojení

Těhotenství
O použití etofenamátu u těhotných žen nejsou k dispozici dostatečné údaje. Protože nebyl zcela prozkoumán vliv inhibice syntézy prostaglandinů na těhotenství u lidí, má být přípravek Etodal používán během prvního a druhého trimestru těhotenství pouze tehdy, když lékař posoudí poměr přínosů a rizik. Nepřekračujte doporučenou denní dávku (viz bod 4.2).
Použití Etodalu je kontraindikováno během třetího trimestru těhotenství.
Epidemiologické studie naznačují, že užívání inhibitorů syntézy prostaglandinů v raném těhotenství zvyšuje riziko potratu, srdečních malformací a vrozených vad. Absolutní riziko vrozených kardiovaskulárních vad se zvýšilo z méně než 1 % na přibližně 1,5 %. Předpokládá se, že riziko se zvyšuje s dávkou a délkou léčebného období.
V průběhu posledních tří měsíců těhotenství může mechanismus účinku léčivého přípravku vést k inhibici  porodu, prodloužení  těhotenství a prodloužení  porodu, může  mít toxický vliv na kardiovaskulární systém (s předčasným uzavřením ductus arteriosus a plicní hypertenzí) a ledviny (s oligurií a oligohydramnionem). U dítěte a matky je zvýšené riziko krvácení a u matky se navíc zvyšuje riziko edémů.

Kojení
Protože se etofenamát v malém množství vylučuje do mateřského mléka, kojící matky se pokud možno mají vyhnout dlouhodobému používání Etodalu a nemají překročit doporučenou denní dávku. Aby nedocházelo k absorbci léčivého přípravku kojeným dítětem, kojící ženy nesmí tento léčivý přípravek používat v místě kolem prsu.





2

4.7  Účinky na schopnost řídit a obsluhovat stroje

Nebyly provedeny žádné studie týkající se ovlivnění schopností řízení motorových vozidel a obsluhy strojů. Vzhledem k lokálnímu používání přípravku Etodal se však neočekává žádný nebo zanedbatelný vliv na schopnost řídit a obsluhovat stroje.

4.8  Nežádoucí účinky

Nežádoucí účinky jsou klasifikovány podle třídy orgánových systémů a podle frekvence výskytu do následujících kategorií:

Velmi častě     ≥1/10
Časté        ≥1/100 do <1/10
Méně časté     ≥1/1 000 do <1/100
Vzácné       ≥1/10 000 do <1/1 000
Velmi vzácné    <1/10 000
Není známo     frekvenci zdostupných údajů nelze určit

Některé systémové nežádoucí účinky se mohou objevit také po lokálním podání etofenamátu, i když výskyt těchto účinků je méně pravděpodobný.
Poruchy kůže a podkožní tkáně
• Méně časté: erytém, pocit pálení na kůži.
• Velmi vzácné: dermatitida (silné svědění, vyrážka, otok, bulózní dermatitida).
• Není známo: fotosenzitivní reakce.

Poruchy imunitního systému
• Není známo: hypersenzitivita.
Popis vybraných nežádoucích účinků
Nežádoucí účinky klasifikované jako „Poruchy kůže a podkožní tkáně“ obvykle ustoupí rychle po vysazení léčivého přípravku.
Hypersenzitivní reakce: hlášeny po užití nesteroidních antiflogistik (NSAID). Mohou to být (a) nespecifické alergické reakce a anafylaxe; (b) zvýšená respirační reaktivita vedoucí k astmatu, exacerbaci astmatu, bronchospasmu nebo dyspnoe, nebo (c) různé kožní reakce, svědění, erytém, kopřivka, angioedém a mnohem méně často pemfigus (včetně kožní nekrózy a erythema multiforme). Pokud se tyto příznaky objeví, což je možné i po prvním podání, má pacient okamžitě vyhledat lékařskou pomoc.
Hlášení podezření na nežádoucí účinky
Hlášení podezření na nežádoucí účinky po registraci léčivého přípravku je důležité. Umožňuje to pokračovat ve sledování poměru přínosů a rizik léčivého přípravku. Žádáme zdravotnické pracovníky, aby hlásili podezření na nežádoucí účinky
Státní ústav pro kontrolu léčiv Šrobárova 48
100 41 Praha 10
webové stránky: www.sukl.cz/nahlasit-nezadouci-ucinek

4.9  Předávkování

Předávkování při topickém podání je nepravděpodobné.
Pokud se použije obsah celého balení nebo větší množství Etodalu během krátké doby, mohou nastat následující nežádoucí účinky: bolesti hlavy, závratě a břišní diskomfort. Přebytek gelu má být odstraněn z pokožky a omyt vodou. Neexistuje žádné specifické antidotum.






3

5.  FARMAKOLOGICKÉ VLASTNOSTI

5.1  Farmakodynamické vlastnosti

Farmakoterapeutická skupina: Nesteroidní protizánětlivá léčiva k lokální aplikaci, ATC kód:
M02AA06.
Mechanismus účinku
Etofenamát má vícečetný mechanismus účinku na zánětlivý proces: kromě inhibice syntézy prostaglandinů byla také prokázána inhibice uvolňování histaminu, antagonismus bradykininu a serotoninu, inhibice komplementárního systému a inhibice uvolňování hyaluronidázy.
Díky svým vlastnostem stabilizujícím buněčnou membránu zabraňuje etofenamát uvolňování proteolytických enzymů. Výsledkem je, že jsou potlačeny zánětlivé exsudativní a proliferativní procesy a omezeny jsou anafylaktické reakce a reakce vůči cizorodým látkám.

Farmakodynamické účinky
Etofenamát je nesteroidní protizánětlivé léčivo s analgetickými vlastnostmi. Protizánětlivý účinek prokázaný ve studiích na zvířatech a potvrzený v mnoha studiích na lidech je založen na množství individuálních výsledků.
U modelu otoku krysí tlapky, vyvolaného kaolinem, topický etofenamát inhiboval tvorbu otoků. Kaolinový otok krysí tlapky byl rovněž inhibován po lokálním podání podobného množství 5% gelu etofenamátu aplikovaného jak na oteklou tlapku, tak i na opačnou tlapku bez otoku, což dokazuje systémovou absorpci a distribuci léčiva. Jednorázová nebo opakovaná aplikace 5% etofenamátového gelu neměla u morčat žádný nebo jen velmi malý ochranný vliv na erytém způsobený UV zářením.

Klinická účinnost a bezpečnost
V klinických studiích, zahrnujících přibližně 58 000 pacientů, bylo prokázáno, že topické podání etofenamátu v různých lékových formách je účinné při tupých poraněních, jako jsou pohmoždění, výrony, svalové napětí a přetížení (např. peritendinitida nebo bursitida), jakož i u některých revmatických chorob, včetně spondylitidy, epikondylitidy („tenisový loket“), zánětu periartikulárních tkání ramene a lopatky (omartrosa), bolestí bederní oblasti a zánětů kolene. Do randomizovaných, placebem kontrolovaných nebo aktivně kontrolovaných klinických studií bylo zařazeno asi 3 100 pacientů. V těchto klinických studiích vykazoval etofenamát podávaný topickou formou výraznou účinnost oproti placebu a účinnost srovnatelnou s příbuzným aktivním topickým přípravkem.
V klinických studiích nebyly hlášeny žádné případy úmrtí ani závažné kauzální nežádoucí účinky související s lokální léčbou etofenamátem. Lokální snášenlivost léku byla velmi dobrá; pouze u ~1 % pacientů došlo k mírným a reverzibilním lokálním reakcím.

5.2  Farmakokinetické vlastnosti

Absorpce
Po aplikaci 300 mg etofenamátového gelu (5%)/gelu (10%)/krému/pleťové vody/aerosolu na kůži dobrovolníků  byly  plazmatické  koncentrace  kyseliny  flufenamové  srovnatelné.  Maximální plazmatické koncentrace etofenamátu bylo dosaženo 12-24 hodin po podání. Při použití stejného množství etofenamátu (300 mg) byla absorpce etofenamátu kůží nezávislá na použitém lékovém nosiči/vehikulu/nebo použité koncentraci.

Distribuce
Studie ukázaly, že jak etofenamátový gel, tak i krém po aplikaci na kůži jsou distribuovány do cílové tkáně. Koncentrace etofenamátu a kyseliny flufenamové byly stanoveny plynovou chromatografií a hmotnostní spektrofotometrií (GC/MS) v tekutinách a tkáních 18-24 hodin po posledním podání topického etofenamátového gelu 5% (3 g). Tento byl aplikován třikrát denně po dobu 7 po sobě následujících dnů. Koncentrace etofenamátu byly 3313, 192, 114 a 105 ng/g v kůži, podkoží a svalové tkáni a v kloubním pouzdru. Odpovídající koncentrace kyseliny flufenamové byly 470, 56,1; 27,4 a 10,0 ng/g. Plazmatická koncentrace kyseliny flufenamové dosáhla 22,1 ng/ml a v synoviální tekutině 17,7 ng/ml.



4

Podobně jako jiné NSAID má etofenamát vysokou vazebnou afinitu k plazmatickým proteinům (98%). Stejná studie ukázala, že vazba na plazmatické proteiny pro aktivní metabolit flufenamovou kyselinu byla > 99%.
Biologická dostupnost léčivých přípravků obsahujících etofenamát podléhá významným výkyvům mezi pacienty. Také u stejného pacienta může být rozdílná zejména podle místa aplikace léčivého přípravku, stupně vlhkosti kůže a dalším faktorům. Po dermální aplikaci se relativní biologická dostupnost produktu, tj. systémově uplatňovaná složka léčiva, uplatňuje pouze v rozsahu sumace s dalšími produkty obsahujících etofenamát (až 20 %).
Biotransformace
Etofenamát je metabolizován v játrech oxidací a konjugací. Látka je rozštěpena na 5-OH-, 4'-OH- a 5,4'-dihydroxyethofenamát a na kyselinu flufenamovou (aktivní metabolit), 5-OH, 4'-OH a 5,4'- dihydroxyflufenamovou kyselinu.
Eliminace
Etofenamát se vylučuje ve formě mnoha metabolitů (hydroxylace, rozklad etherů a esterů) volných a
konjugovaných, v 55 % ledvinami a stolicí.
Eliminační poločas je 3,3 hodiny po lokálním podání.

5.3  Předklinické údaje vztahující se k bezpečnosti

Pokud je etofenamát aplikován na kůži, je třeba při analýze toxikologických údajů vzít v úvahu množství absorbovaného léčiva (viz bod 5.2).
Akutní toxicita
Studie akutní toxicity s etofenamátem byly provedeny na potkanech, myších, morčatech a králících za použití různých farmaceutických forem léčivého přípravku. Bezpečnostní rozhraní pro dermální použití bylo odhadnuto jako faktor vyšší než 100.
Subchronická a chronická toxicita
Studie subchronické toxicity byly provedeny na různých druzích zvířat. Byly provedeny jednoroční studie orální aplikace na potkanech (dávky 7, 27, 100 mg/kg t.h./den) a primátech (dávky 7, 26, 100 mg/kg t.h./den). U potkanů, kterým byl podáván 100 mg/kg t.h./den, došlo ke gastrointestinálnímu krvácení a ulceraci komplikované peritonitidou a zvýšenou mortalitou. Vysoké dávky vedly ke snížení tělesné hmotnosti, hmotnosti brzlíku a hladiny hemoglobinu u primátů.
Mutagenní a karcinogenní vlastnosti
In vitro a in vivo studie týkající se účinku etofenamátu na indukci genových a chromozomálních mutací byly negativní. Možnost mutagenního účinku etofenamátu byla s dostatečnou jistotou vyloučena. Studie dlouhodobého perorálního podávání u potkanů (7, 21, 63 mg/kg t.h./den) a myší (15, 45, 140 mg/kg t.h./den) neprokázaly schopnost etofenamátu stimulovat růst nádoru.

Toxický účinek na reprodukci
Etofenamát prochází placentární bariérou.
Ve studiích na zvířatech byla toxická dávka pro plod nižší než dávka toxická pro tělo ženy. U potomstva potkanů po perorálním podání etofenamátu těhotným samicím v dávkách od 21 mg/kg t.h./den (6 až 15 dní) byl pozorován nárůst incidence dilatace ledvinové pánvičky a u štěňat po perorálním podání etofemátu fenám v dávkách od 7 mg/kg t.h./den (v délce 6 až 15 dnů) se vyskytlo zvýšení výskytu 14 páru žeber.

Etofenamát se vylučuje jako kyselina flufenamová do mateřského mléka. Koncentrace léčiva v mateřském mléku jsou tak nízké, že krátkodobá lokální léčba malých částí těla není považována za důvod k přerušení kojení.







5

6.  FARMACEUTICKÉ ÚDAJE

6.1  Seznam pomocných látek

Propylenglykol Makrogol 400 Oleocetomakrogol Hydroxid sodný Karbomer 980 Isopropylalkohol Čištěná voda
6.2  Inkompatibility

Neuplatňuje se.

6.3  Doba použitelnosti

3 roky
Doba použitelnosti po prvním otevření: 2 roky.

6.4  Zvláštní opatření pro uchovávání

Uchovávajte při teplotě do 25 ºC.

6.5  Druh obalu a obsah balení

Hliníková tuba uzavřená membránou, uvnitř potažená epoxid-fenolovým lakem s polyethylenovým šroubovacím uzávěrem s propichovacím trnem. Tuba je vložena do krabičky.
Velikost balení: 50 g, 100 g.

Na trhu nemusí být všechny velikosti balení.

6.6  Zvláštní opatření pro likvidaci přípravku

Žádné zvláštní požadavky.


7.  DRŽITEL ROZHODNUTÍ O REGISTRACI

ZIAJA Ltd Zakład Produkcji Leków sp. z o.o.
Jesienna 9
80-298 Gdańsk Polsko

8.  REGISTRAČNÍ ČÍSLO

29/289/18-C

9.  DATUM PRVNÍ REGISTRACE/PRODLOUŽENÍ REGISTRACE

Datum první registrace: 18. 2. 2020







6

10.  DATUM REVIZE TEXTU

18. 2. 2020












































































7
