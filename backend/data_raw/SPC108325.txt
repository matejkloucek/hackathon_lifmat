sp.zn. sukls78647/2017

SOUHRN ÚDAJŮ O PŘÍPRAVKU

1.  NÁZEV PŘÍPRAVKU
Prothazin 25 mg
potahované tablety

2.  KVALITATIVNÍ A KVANTITATIVNÍ SLOŽENÍ
Jedna potahovaná tableta obsahuje promethazini hydrochloridum 25 mg.
Pomocné látky se známým účinkem: Jedna potahovaná tableta obsahuje 20,1 mg sacharózy. Úplný seznam pomocných látek viz bod 6.1

3.  LÉKOVÁ FORMA
potahovaná tableta
Popis přípravku: Kulaté bikonvexní potahované tablety zelené barvy, průměr tablet 5,5 mm.

4.  KLINICKÉ ÚDAJE

4.1  Terapeutické indikace
Úzkost, napětí a stavy excitace, alergická onemocnění a reakce, spastická bronchitida, astma, premedikace před diagnostickými a léčebnými zákroky, zvracení, poruchy spánku u dospělých, dospívajících a dětí od 10 let věku.

4.2  Dávkování a způsob podání
Dávkování
Celková denní dávka nemá u dospělých pacientů přesáhnout 150 mg (v psychiatrických indikacích může výjimečně krátkodobě dosáhnout až 200 mg).
Alergická onemocnění a alergické reakce
Dospělí, dospívající a děti nad 10 let: 2-3x denně 25 mg nebo 25 mg před spaním. Celková denní dávka se pohybuje u dospělých v rozsahu do 100 mg/den. Mezi dvěma dávkami by mělo uplynout 6 hodin.
Nauzea a zvracení
Dospělí, dospívající a děti nad 10 let věku: preventivně nejprve 25 mg Prothazinu a dále podle potřeby
25 mg každých 4-6 hodin.
Excitace, neklid, napětí a premedikace před celkovou anestezií
Dospělí: 25-50 mg večer před spaním (resp. večer před chirurgickým nebo diagnostickým výkonem).
Dospívající a děti od 10 let věku: 25 mg večer před spaním (resp. večer před chirurgickým nebo diagnostickým výkonem). Při akutních stavech neklidu je možné krátkodobě podávat Prothazin i v dávkách vyšších do celkové dávky 150-200 mg/den.
Poruchy spánku
Dospělí: 25-50 mg večer před spaním
Dospívající a děti od 10 let věku: 25 mg večer před spaním.

U starších pacientů se používá dávkování těsně pod střední dávkou pro dospělé, tj. cca polovina horní hranice dávek pro dospělé.
Způsob podání
Přípravek se doporučuje užít při jídle, nekousat, nedrtit a zapít malým množstvím tekutiny. Nezapíjet však kávou, silným čajem a po dobu užívání nepít alkoholické nápoje. Délka léčby závisí na indikaci, pro kterou je přípravek podáván.

4.3  Kontraindikace

1/7

•   hypersenzitivita na léčivou látku, antihistaminika nebo na kteroukoli pomocnou látku uvedenou v bodě 6.1
•   agranulocytóza indukovaná jinými fenothiaziny v anamnéze
•   riziko retence moči ve vztahu k onemocněním uretry nebo prostaty
•  riziko glaukomu s uzavřeným úhlem
•  kojení (viz bod 4.6)
•   současné užívání sulpiridu nebo sultopridu (viz bod 4.5)
•  útlum kostní dřeně
•  děti do 10 let
•  intoxikace látkami tlumícími CNS
•   anamnéza léčby inhibitory MAO v posledních 2 týdnech.

4.4  Zvláštní upozornění a opatření pro použití
Zvláštní upozornění


Pokud při léčbě tabletami promethazin-hydrochloridu přetrvávají příznaky alergie nebo se zhoršují (respirační tíseň, otok, kožní projevy, apod.) nebo pokud jsou přítomny známky
virového onemocnění, je třeba léčbu přehodnotit.
Léčbu příležitostné nebo přechodné nespavosti tabletami promethazin-hydrochloridu je nutno přehodnotit, pokud nespavost trvá déle než 5 dní. To může být známkou nějakého základního onemocnění, které by mělo být pokud možno identifikováno a příslušným způsobem léčeno.
V případě prokázané kožní senzibilizace k promethazin-hydrochloridu může dojít ke zkřížené senzibilizaci po systémovém podání fenothiazinů (včetně promethazin-hydrochloridu).
V klinické studii bylo hlášeno, že promethazin-hydrochlorid po i.v. podání vedl k prodloužení QT intervalu.


Opatření pro použití
U pacientů s epilepsií by měla být posílena monitorace (klinická a EEG, je-li to nezbytné), kvůli možnosti snížení epileptogenního prahu.
Promethazin-hydrochlorid by měl být podáván opatrně:
- u starších pacientů se/s:
o zvýšenou citlivostí na ortostatickou hypotenzi, vertigo a sedaci
o chronickou zácpou (riziko paralytického ilea)
o možnou hypertrofií prostaty
- u pacientů s kardiovaskulárním onemocněním (fenothiaziny mohou způsobit tachykardii a
hypotenzi)
-  u pacientů s postižením respiračních funkcí, např. CHOPN, spánková apnoe (pro zvýšené riziko potenciálně fatální respirační deprese)
- u pacientů se závažnou insuficiencí jater a/nebo se selháním ledvin (pro riziko kumulace).

Zvýšená úmrtnost u starších pacientů s demencí
Údaje ze dvou velkých observačních studií ukázaly, že starší pacienti s demencí léčení antipsychotiky mají mírně zvýšené riziko úmrtí ve srovnání s těmi, kteří antipsychotika neužívají. Z dostupných údajů však nelze spolehlivě odhadnout přesnou míru rizika a i jeho příčina zůstává neznámá. Prothazin není určen k léčbě poruch chování způsobených demencí.

Zvýšené riziko cerebrovaskulární příhody
V randomizovaných, placebem kontrolovaných studiích u pacientů s demencí léčených některými atypickými antipsychotiky bylo pozorováno přibližně 3násobné zvýšení rizika vzniku
cerebrovaskulárních nežádoucích příhod. Mechanismus, který vede ke zvýšení tohoto rizika, není známý. U ostatních antipsychotik nebo jiných skupin pacientů nelze toto zvýšené riziko vyloučit. Prothazin by měl být používán s opatrností u pacientů s rizikovými faktory mozkové mrtvice.
Riziko tromboembolismu
2/7

V souvislosti s užíváním antipsychotik se vyskytly případy žilního tromboembolismu. Vzhledem
k tomu, že u pacientů léčených antipsychotiky jsou často přítomny získané rizikové faktory pro žilní tromboembolismus, měly by být před i během léčby Prothazinem tyto rizikové faktory rozpoznány a následně by měla být uplatněna preventivní opatření.

Důrazně se doporučuje nepít alkohol a neužívat jiné léčivé přípravky obsahující alkohol po dobu léčby
(viz bod 4.5).

Při uvážení fotosenzitivního účinku fenothiazinů je nutné se během léčby vyhýbat vystavení se slunci.

Tablety Prothazin obsahují sacharózu. Pacienti se vzácnými dědičnými poruchami intolerance fruktózy, malabsorpce glukózy a galaktózy, nebo insuficience sacharózo-izomaltázové deficienci by tento přípravek neměli užívat.

4.5  Interakce s jinými léčivými přípravky a jiné formy interakce
Promethazin-hydrochlorid podléhá rozsáhlému metabolismu v játrech. Současné podání
s haloperidolem může zvýšit koncentraci haloperidolu v ustáleném stavu díky inhibici metabolismu prostřednictvím CYP2D6.
Současné podání s následujícími léky může vést ke snížené účinnosti promethazin-hydrochloridu:
-   anticholinergika (také zesilují anticholinergní nežádoucí účinky)
-  kabergolin
-  dehydroepiandrosteron.
Současné podání s následujícími léky může vést ke zvýšené koncentraci promethazin-hydrochloridu v séru:
-   duloxetin (inhibice metabolismu fenothiazinů prostřednictvím CYP2D6)
-   inhihitory monoaminoxidázy.
Současné podání se sulpiridem nebo sultopridem zvyšuje riziko poruchy ventrikulárního rytmu, zvláště torsade de pointes, prostřednictvím kumulativních elektrofyziologických účinků.

Současné podávání látek prodlužujících interval QT se nedoporučuje.
Současné podání s následujícími léky může vést ke zvýšené toxicitě:
-   cisaprid, chinolonová antibiotika, oktreotid, isradipin, pentamidin – zvýšená kardiotoxicita (prodloužení intervalu QT, torsades de pointes, srdeční zástava)
-   fenytoin – zvýšení hladin fenytoinu
-   pupalkový olej, metrizamid, tramadol – zvýšené riziko křečí
Současné podání s meperidinem může zesílit jeho pozdější analgetický účinek.
Alkohol zesiluje sedativní efekt H1 antihistaminik. Zhoršení bdělosti může vést k nebezpečí při řízení vozidel nebo při obsluze strojů. Během léčby se doporučuje nepožívat alkohol a neužívat léčivé přípravky obsahující alkohol.
Ke zvýšení rizika útlumu centrální nervové soustavy může dojít při současném podávání s jinými přípravky s tlumivým účinkem na centrální nervový systém, jako jsou antidepresiva se sedativním účinkem, barbituráty, benzodiazepiny, klonidin a příbuzné přípravky, hypnotika, deriváty morfinu
(analgetika a antitusika), methadon, neuroleptika a anxiolytika. Zhoršení bdělosti může vést ke vzniku
rizika při řízení vozidel nebo při obsluze strojů.
S atropinem související nežádoucí účinky (např. retence moči, zácpa a sucho v ústech) se mohou objevit při současném podávání atropinu nebo látek s atropinu podobným účinkem, jako jsou tricyklická antidepresiva, anticholinergika, antiparkinsonika, antispasmodika s podobným účinkem jako atropin, disopyramid a fenothiazinová neuroleptika.

Promethazin-hydrochlorid narušuje screeningové spektrofotometrické testy na salicyláty, založené na metodě podle Trindera.

3/7

Promethazin-hydrochlorid může vést k falešné pozitivitě nebo falešné negativitě výsledků testů založených na imunologické reakci mezi humánním choriongonadotropinem (HCG) a anti-HCG.

4.6  Fertilita, těhotenství a kojení
Těhotenství
Malformace (1. trimestr):
- Nejsou k dispozici žádné spolehlivé údaje týkající se teratogeneze u zvířat.
-  V dosavadní klinické praxi použití promethazin-hydrochloridu během omezeného počtu těhotenství neodhalilo zjevně žádný zvláštní malformační nebo fetotoxický účinek. Nicméně, dodatečné studie jsou nutné ke zhodnocení důsledků expozice během těhotenství.

Fetotoxicita (2. a 3. trimestr):
U novorozenců matek, které byly po dlouhou dobu léčeny vysokými dávkami anticholinergních antihistaminik, jako je promethazin-hydrochlorid, byly vzácně pozorovány atropinu podobné účinky jako tachykardie, neurologické poruchy a zažívací problémy (jako abdominální distenze, ileus
způsobený mekoniem, opožděné vyprazdňování mekonia a obtíže při zahájení krmení).

Vzhledem k těmto údajům je jako bezpečnostní opatření nutné vyhnout se podávání tohoto léčivého přípravku během prvního trimestru těhotenství. Po prvním trimestru je třeba přípravek podávat, jen pokud je to nezbytné. Během 3. trimestru musí být použití omezeno jen na cílené použití.
Pokud je tento léčivý přípravek podáván ke konci těhotenství, doporučuje se monitorování srdečních, respiračních, neurologických a trávicích funkcí novorozence.
Kojení
Není známo, zda se promethazin-hydrochlorid vylučuje do mateřského mléka. Při zvážení možnosti sedace nebo paradoxní excitace u novorozence, a dále i rizika spánkové apnoe způsobené promethazin-hydrochloridem, nesmí být tento léčivý přípravek během kojení užíván.

4.7  Účinky na schopnost řídit a obsluhovat stroje
Pacienti řídící a obsluhující stroje musí být upozorněni na riziko vzniku ospalosti, zhoršení reakčního času a zhoršení schopnosti soustředění, které jsou spojeny s užíváním tohoto léčivého přípravku, a to zejména na počátku léčby.
Tento jev je zesílen požitím alkoholických nápojů a léčivých přípravků obsahujících alkohol. Když je promethazin-hydrochlorid podáván k symptomatické léčbě projevů alergie, je výhodnější začít s podáváním navečer.

4.8  Nežádoucí účinky
Nežádoucí účinky při podávání promethazin-hydrochloridu mají obvykle vztah k neurovegetativním účinkům, k útlumu CNS, antimuskarinovým účinkům a k reakcím hypersenzitivity.
Nežádoucí účinky léčby promethazin-hydrochloridem jsou níže klasifikovány podle tříd orgánových systémů MedDRA:

Poruchy krve a lymfatického systému
-   leukocytopenie, neutropenie, agranulocytóza
-  trombocytopenie
-  hemolytická anemie.

Srdeční poruchy
-  palpitace
-  tachykardie.

Poruchy oka
-   poruchy akomodace
-  mydriáza
-  rozmazané vidění.

Gastrointestinální poruchy
-  zácpa.

4/7

Celkové poruchy a reakce v místě aplikace
-   suché sliznice.

Poruchy jater a žlučových cest
-  hepatitida.

Poruchy imunitního systému
-   anafylaktický šok.

Vyšetření
-   zvýšená tělesná teplota.

Poruchy nervového systému
-   sedace, somnolence (výraznější na začátku léčby)
-   poruchy rovnováhy
-  závrať
-   poruchy paměti
-   poruchy pozornosti
-   abnormální koordinace
-   tremor (častěji u pacientů pokročilejšího věku)
-   agitovanost, podrážděnost
-  neklid
-   křeče (zejména u epileptiků a pacientů s poškozením mozku)
-  akatizie
-  dyskineze
-   neuroleptický maligní syndrom.

Psychiatrické poruchy
-  psychóza
-   afektivní poruchy (zejména u dětí a starších pacientů)
-   poruchy spánku, nespavost
-   stavy zmatenosti
-  halucinace
-  nervozita.

Poruchy ledvin a močových cest
-  retence moči.

Respirační, hrudní a mediastinální poruchy
-  respirační deprese.

Poruchy kůže a podkožní tkáně
-  erytém
-  ekzém
-  pruritus
-   edém, Quinckeho edém
-   urtikarie (potenciálně rozsáhlá)
-  reakce fotosenzitivity
-  hypohidróza, hyperhidróza
-  purpura.

Cévní poruchy
-  ortostatická hypotenze
-   tromboflebitida (častěji při parenterálním podání).

Případy žilního tromboembolismu, včetně případů plicní embolie a hluboké žilní trombózy, byly hlášeny v souvislosti s antipsychotiky. Frekvence neznámá.
Hlášení podezření na nežádoucí účinky
5/7

Hlášení podezření na nežádoucí účinky po registraci léčivého přípravku je důležité. Umožňuje to pokračovat ve sledování poměru přínosů a rizik léčivého přípravku. Žádáme zdravotnické pracovníky, aby hlásili podezření na nežádoucí účinky na adresu:
Státní ústav pro kontrolu léčiv Šrobárova 48
100 41 Praha 10
webové stránky: www.sukl.cz/nahlasit-nezadouci-ucinek.

4.9  Předávkování
-   Předávkovaní sedativními antihistaminiky je spojeno s antimuskarinovými a extrapyramidovými účinky a účinky na CNS.
-   Když stimulace CNS převažuje nad útlumem CNS, což je pravděpodobnější u dětí nebo starších pacientů, způsobuje to ataxii, rozrušení, tremor, psychózy, halucinace a křeče; také se může objevit hyperpyrexie. Může následovat prohlubující se kóma a kardiorespirační kolaps.
-   U dospělých je běžnější útlum CNS s ospalostí, kómatem a křečemi pokračující do respiračního selhání a kardiovaskulárního kolapsu.
-   Delirium a tachykardie byly také často pozorovány po předávkování promethazin- hydrochloridem.
Jestliže došlo k předávkování, je nutno zahájit symptomatickou léčbu ve specializovaném zařízení. Podání aktivního uhlí do 2 hodin po předávkování promethazin-hydrochloridem může snížit pravděpodobnost výskytu deliria.


5.  FARMAKOLOGICKÉ VLASTNOSTI

5.1  Farmakodynamické vlastnosti
Farmakoterapeutická skupina: Antihistaminika pro systémovou aplikaci, ATC kód R06AD02 Prothazin nemá antipsychotické účinky, nepůsobí v experimentu na zvířeti antagonisticky na
dopaminové receptory a má in vitro extrémně nízkou afinitu k dopaminovým receptorům, značeným (3H-) haloperidolem. Proto se nezvyšuje sekrece prolaktinu, není ovlivněna katalepsie nebo blokace podmíněného reflexu úniku, nepůsobí snížení apomorfinové nebo amfetaminové hyperaktivity.
Promethazin-hydrochlorid působí antagonisticky na cholinergní, histaminové, alfa-adrenergní a serotoninové receptory. Na některé z těchto účinků vzniká při delší aplikaci tolerance. Klinicky významné jsou účinky antialergické, vegetativně tlumivé, silné účinky sedativní (zklidňující) až
účinky navozující spánek. Promethazin-hydrochlorid působí příznivě u některých dyskinetických syndromů a má antiemetické účinky. Analgetická účinnost nebyla u člověka s jistotou prokázána.

5.2  Farmakokinetické vlastnosti
Absorpce a distribuce
Promethazin-hydrochlorid se plně resorbuje z gastrointestinálního traktu po perorálním podání.
Z důvodu výrazného efektu prvního průtoku játry se biologická dostupnost pohybuje mezi 25 a 30%. V plazmě je vázán u dospělých z 90% a u dětí ze 70% na plazmatické proteiny. Promethazin- hydrochlorid prochází rychle placentární i hematoencefalickou bariérou. Hladina v krvi plodu odpovídá hladině v krvi matky. Poločas eliminace promethazin-hydrochloridu z plazmy je 10-
14 hodin.

Metabolismus a eliminace
Promethazin-hydrochlorid je metabolizován v játrech a to z největší části na sulfoxid, z menší části na demetylované sloučeniny. Metabolity jsou farmakologicky neaktivní. Vylučování metabolitů probíhá z 50-60% ledvinami (méně než 1% látky je vylučováno v nezměněné podobě) a z 10-22% biliárně.
Celková clearance je okolo 1 l/min a je téměř bezvýhradně podmíněna činností jater. Podíl renální
clearance (6 ml/min) je malý.

5.3  Předklinické údaje vztahující se k bezpečnosti
Akutní toxicita
Hodnota LD50 byla zkoumána na rozličných druzích zvířat a v závislosti na způsobu podání. Po
perorálním podání u běžných laboratorních zvířat se pohybuje od 400 mg/kg do 640 mg/kg. Zvířata

6/7

vykazovala při dávce 50-150 mg/kg centrální excitaci s tonicko-klonickými křečemi, které byly částečně přerušovány somnolentními fázemi.
Chronická a subchronická toxicita
Zkoušky na subchronickou toxicitu (do doby 13 týdnů) prováděné na myších a laboratorních potkanech neukázaly žádné známky toxického působení látky.
Mutagenita a nádorová toxicita
Zkoušky s přípravkem in vitro a in vivo prováděné za účelem detekce genových a chromozomových mutací a tzv. DNA oprav (DNA repair) byly negativní.
Dlouhodobá zkoumání na laboratorních potkanech a myších neukázala žádné známky kancerogenního účinku léčiva.
Bylo hlášeno, že promethazin-hydrochlorid vede in vitro k inhibičnímu účinku na hERG kanál.

6.  FARMACEUTICKÉ ÚDAJE

6.1  Seznam pomocných látek
Sacharosa
Bramborový škrob Želatina Magnesium-stearát
Potahová soustava Opadry 03F21289 zelená (hypromelosa, hlinitý lak chinolinové žluti, makrogol
6000, oxid titaničitý, hlinitý lak indigokarmínu, hlinitý lak oranžové žluti).
Mastek

6.2  Inkompatibility
Nejsou známy


6.3  Doba použitelnosti
3 roky

6.4  Zvláštní opatření pro uchovávání
Uchovávejte při teplotě do 25 °C.

6.5  Druh obalu a obsah balení
blistr OPA/Al/PVC/Al (neprůhledný kovového vzhledu), papírová krabička Velikost balení: 20 potahovaných tablet
6.6  Zvláštní opatření pro likvidaci přípravku
Žádné zvláštní požadavky.

7.  DRŽITEL ROZHODNUTÍ O REGISTRACI
Teofarma S.r.l.. Via F.lli Cervi, 8
27010 Valle Salimbene (PV)
Itálie

8.  REGISTRAČNÍ ČÍSLO
24/815/99-C

9.  DATUM PRVNÍ REGISTRACE / PRODLOUŽENÍ REGISTRACE
Datum první registrace: 1.12.1999
Datum posledního prodloužení registrace: 23.3.2016

10.  DATUM REVIZE TEXTU
19. 8. 2016



7/7
